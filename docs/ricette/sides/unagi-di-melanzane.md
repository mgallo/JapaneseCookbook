---
title: Unagi di melanzane
description: La Melanzana che voleva essere un'Anguilla! Una ricetta vegana così buona che la sceglierebbe anche un onnivoro.
slug: /ricette/unagi_di_melanzane
ingredients:
- Melanzana
- Fecola di patate
- Sakè
- Mirin
- Salsa di soia
- Zucchero
- Olio di semi di sesamo
- Riso
- Semi di sesamo
- Cipolline verdi
---

Io amo la cucina vegana, e le ricette vegane che preferisco sono quelle che anche un onnivoro come me sceglierebbe non perché sono vegane, ma perché sono buone, proprio buone. In questo la melanzana si presta perfettamente: è praticamente l'Arturo Brachetti degli ortaggi, quella che a seconda di come la cucini cambia aspetto, consistenza, sapore, tutto.
E infatti oggi vi racconterò questa: la favola della melanzana che voleva essere un'anguilla.

![Unagi di melanzane](/img/ricette/unagi_di_melanzane.jpg)

## Ingredienti
- 1 Melanzana
- [Fecola di patate](/ingredienti/potato_starch)
- 1 cucchiaio di [Sakè](/ingredienti/sake) da cucina
- 1 cucchiaio di [Mirin](/ingredienti/mirin)
- 2 cucchiai di [Salsa di Soia](/ingredienti/shoyu)
- 1 cucchiaino di Zucchero
- [Olio di semi di sesamo](/ingredienti/sesame_oil) per la cottura
- [Riso](/ingredienti/rice) bianco cotto per servire
- [Semi di sesamo](/ingredienti/sesame) tostati per guarnire
- [Cipolline verdi](/ingredienti/negi) per guarnire

## Preparazione
Sbucciare una striscia sì e una striscia no (come la divisa della Juve). Poi incartarla in un foglio di carta da cucina bagnato e strizzato, e poi nella pellicola per alimenti.
Così avvolta, metterla in un microonde per 2-3 minuti alla massima potenza per accelerare la cottura.

Scartarla e, con una forchetta, incidere dei solchi sulla polpa nel senso della lunghezza per imitare la consistenza di un'anguilla. Dopodiché, spennellarla con della fecola di patate, spennellando via l'eccesso.

**La salsa di cottura**: In una ciotolina prepariamo la salsa mescolando sakè, mirin, salsa di soia e lo zucchero.

**In padella!**: Metterla in una padella con un filo d'olio di semi e ripassarla a fuoco medio da ambo i lati, per farla diventare fuori croccantissima e dentro morbidissima.

**La glassatura**: A questo punto, le concediamo un bel bagnetto versando la salsa di cottura direttamente in padella. A fuoco lentissimo, lasciamo che la salsa si riduca e glassi la melanzana. Ecco la trasformazione.

**Il gran finale**: "Sono un'anguilla, sono un'anguilla!" gridava la nostra melanzana. E le fu preparato un letto di riso trionfale su cui fu dolcemente adagiata. Per guarnirla, come farle mancare dei semi di sesamo appena tostati e delle gloriose cipolline verdi?

E la nostra melanzana è diventata un'anguilla.
