---
title: Sunomono di Cetrioli e Wakame (con variante al Polpo)
description: Insalatine giapponesi con condimento a base di aceto, perfette per l'estate.
ingredients:
- Cetriolo Giapponese
- Alghe Wakame essiccate
- Polpo lessato
- Sushisu (Aceto per sushi)
- Salsa di soia (Shoyu)
- Olio di sesamo
- Semi di sesamo tostati
- Sale
---

Perfette per rinfrescare la torrida estate, dei bellissimi piatti freddi giapponesi! Si parla di **Sunomono**, ovvero insalatine con condimento a base di aceto. Vedremo la versione classica con cetriolo e alghe wakame, e quella super lusso con l'aggiunta del polpo. E adesso, vi faccio vedere come si fanno!

![Sunomono](/assets/images/sunomono.jpg)

## Ingredienti
- 1 **Cetriolo** (se lo trovate, è molto meglio quello giapponese: stretto, lungo e sbruzzoloso)
- **[Alghe Wakame](/ingredients/wakame.md)** essiccate
- **Polpo** già lessato (per la versione "super lusso")
- **[Sushisu](/recipes/base_preparations/sushi_and_sashimi/sushi_vinegar.md)** (l'aceto per sushi)
- **[Salsa di soia](/ingredients/shoyu.md)** (Shoyu)
- **[Olio di sesamo](/ingredients/sesame_oil.md)** (qualche goccia, volendo)
- **[Semi di sesamo](/ingredients/sesame.md)** tostati
- Sale fino

## Preparazione
### Preparazione delle verdure
Per prima cosa, facciamo rinvenire le alghe wakame in abbondante acqua fredda per una decina di minuti. Nel frattempo, tagliamo il cetriolo a fette sottilissime. Mettiamo le fette in un colino, le saliamo leggermente, diamo una bella mescolata e le lasciamo riposare per fargli perdere un po' d'acqua.

**Strizziamo tutto**: Una volta che le wakame si sono riprese, diamo una bella sciacquata sotto l'acqua corrente e poi una bella strizzata con le mani per rimuovere l'eccesso d'acqua. Facciamo lo stesso con i cetrioli: una rapidissima sciacquata per togliere il sale e un'altra bella strizzata.

### Assemblaggio (Versione 1: Kyuri to Wakame no Sunomono)

Adesso che tutti gli ingredienti sono pronti, procediamo all'assemblaggio. In una ciotola uniamo le alghe wakame e una parte dei cetrioli. Condiamo con:
- 2 cucchiai di **sushisu**
- 1 cucchiaio di **shoyu** (salsa di soia)
- Un goccino di **olio di sesamo**

Mescoliamo bene e serviamo su un bel piattino da portata. Una generosa spolverata di **sesamo tostato** a guarnire e la nostra prima insalatina è pronta!

### Assemblaggio (Versione 2: con il Polpo)

Siccome oggi non ci accontentiamo, passiamo alla seconda versione! In un'altra ciotola mettiamo altre wakame, il nostro bel polpo tagliato a pezzetti e, perché no, i cetrioli rimasti. Condiamo di nuovo:
- 2 cucchiai abbondanti di **sushisu**
- 1 cucchiaio di **salsa di soia**

Una bella mescolata e serviamo. Anche qui, **semi di sesamo** a guarnire e anche questa è pronta!
